<p>Розглянемо зараз мінімальну за довжиною програму, яка працюватиме у будь-якій версії мов C та C++. У будь-якій програмі, як мовою С, так і C++, має бути функція <code>main</code>. Виконання програми полягає у виконанні функції <code>main</code>. Тобто виконання програми починається з виконання першого рядка функції <code>main</code> &mdash; це так звана точка входу програми (англ. entry point) і закінчується поверненням з функції <code>main</code>. При цьому функція <code>main</code> в кінці свого виконання повертає значення &mdash; ціле число, що означає, чи успішно було завершено програму. За угодою, прийнятою в сучасних операційних системах, значення 0 сигналізує про успішне завершення програми, а будь-яке інше значення &mdash; що в процесі роботи програми сталася помилка.</p>

<p>Отже мінімальна програма складається тільки з функції <code>main()</code>, яка повертає значення <code>0</code> і виглядає так:</p>

<pre>
<code class="language-cpp">int main()
{
    return 0;
}</code></pre>

<p>Перший рядок містить заголовок функції. У ньому&nbsp;<strong><code>int</code></strong> позначає тип даних значення, що повертається &mdash; ціле число, у круглих дужках вказані параметри функції <code>main</code>&nbsp; &mdash; як бачите, в даному випадку параметрів немає, але порожні круглі дужки все одно потрібні. У фігурних дужках пишеться тіло функції <code>main</code> &mdash; тобто набір дій &mdash; операторів, які необхідно виконати. У цьому випадку оператор тільки один &mdash; оператор повернення <code><strong>return</strong></code>. Після цього ключового слова вказано саме значення &mdash; ціле число <code>0</code>, яке ми хочемо повернути.</p>

<p>Зауважимо, що в сучасних версіях мов C (починаючи з C99) і C++ (починаючи з C++11) у функції <code>main</code> можна і не писати в явному вигляді оператор <strong><code>return</code></strong> &mdash; якщо його не вказати, буде повернуто значення <code>0</code>. У таких версіях програму можна скоротити до:</p>

<pre>
<code class="language-cpp">int main()
{
}</code></pre>

<p>чи навіть</p>

<pre>
<code class="language-cpp">int main(){}</code></pre>

<p>В інших (старіших) версіях C можна було писати просто <code>main()</code> або&nbsp;<code><strong>void</strong> main()</code>, але в даному курсі ми не будемо цим ніколи користуватися, щоб наші програми мовою Сі успішно запускалися і з допомогою компілятора мови C++.&nbsp;</p>

<p>Зауважимо, що, функція <code>main</code> не повинна повертати нуль. Якщо ми вважаємо, що програма закінчила своє виконання невдало, або просто хочемо передати операційній системі деяке інше число, ми вільні повернути будь-яке ціле число, причому його не обов&#39;язково задавати константою, а можна задати і складнішим виразом, наприклад, програма</p>

<pre>
<code class="language-cpp">int main()
{
    return 2+2;
}</code></pre>

<p>&nbsp;поверне операційній системі число 4.</p>
