<p>Крім контейнера <code>set</code> (множина) існує також контейнер <code>multiset</code> (мультимножина). У цьому контейнері допускаються повторення елементів, і тому він упорядкований не за зростанням, а за незменшенням.</p>

<p>Починаючи з версії C++11, існують також контейнери <code>unordered_set</code> та <code>unordered_multiset</code>, які відрізняються від звичайних контейнерів-множин тим, що не впорядковані за зростанням. Але це не означає, що порядок елементів залежить від порядку додавання елементів у контейнер, як для послідовних контейнерів. Елементи невпорядкованих множин будуть розташовані в деякому порядку, але в якому немає жодних гарантій. Зазвичай невпорядковані множини реалізуються через хеш-таблиці, тоді як упорядковані реалізуються через червоно-чорні дерева. Відповідно, невпорядковані множини працюють швидше, ніж упорядковані.</p>

<p>Отже невпорядковані множини можна застосовувати, коли нам важлива лише наявність або відсутність деяких елементів у множині. Упорядковані ж множини додатково дають можливість швидко визначати максимальний і мінімальний елемент і перераховувати елементи в порядку зростання (якщо ми хочемо, наприклад, надрукувати множину у зручному для користувача вигляді).</p>